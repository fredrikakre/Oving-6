1550 Christian IIIs bibel / Reformasjonsbibelen.
Tittelblad: Biblia/Det er den gantske Hellige Scrifft/udsæt paa Danske. Prentit i Københaffn/aff Ludowich Dietz.
Dette er den første dansk/norske bibel. 
Den ble også kalt Christian IIIs bibel. 
Kongen var svært aktiv for å få ut en bibel på dansk, fordi han selv leste i Bibelen hver dag. 
Han var god venn med Martin Luther og brevvekslet med ham, og han ga Luther gaver. 
Kongen bestemte at det var en tysk Lutherbibel som skulle brukes som tekstgrunnlag for oversettelsen. 
Lutherbibelen fra 1545 ble brukt. 
Det fantes vel heller ingen teolog i Danmark som behersket hebraisk og gresk ordentlig på denne tiden.
Bibelen hadde 1104 sider, og den var utstyrt med 92 tresnitt av den tyske kunstneren Erhard Aldorfer. 
Bibelen hadde tre tittelblader som alle var like. På midten av tittelbladene er det et bilde av et tre. 
Det deler tittelbladet i to deler. 
Venstre side svarer til den gamle pakten. Grenene som vender i den retningen er tørre og nakne. 
Høyre side viser den nye pakten. Her er grenene friske og fulle av blader. På baksiden av hovedtittelbladet er det et portrett av kong Christian III. På det neste bladet står det danske riksvåpenet.
Språket i Bibelen var godt, og det fikk stor betydning for utviklingen i det danske språket.
Det fantes ingen dansk boktrykker som kunne ta på seg den store oppgaven det var å trykke en så stor bok. 
En boktrykker ble hentet opp fra Rostock i Tyskland med hele sitt trykkeri. 
Det tok 18 måneder å trykke Bibelen. 3000 eksemplarer ble trykket. 
I dag kjenner man til 120 eksemplarer som er bevart. Av disse er 11 komplette. 
I Norge finnes det 46 eksemplarer. Av disse er fire komplette. Bibelen er i folioformat.
Prisen på biblene var 5 daler, tilsvarende prisen på en okse eller 30 tønner rug.
